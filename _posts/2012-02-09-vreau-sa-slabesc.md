---
title: "Vreau să slăbesc, dar cum?"
tags: 
- Dietă
false_info: true
---

Greutatea mea, stabilă de câţiva ani, este pe undeva la 90-95 Kg, cu o înălţime de 172 cm. Însă greutatea mea ideală ar trebui să fie undeva pe la 70 Kg, ceea ce înseamnă că sufer de obezitate de grad 1. Şi m-am gândit să fac ceva în legătură cu asta.

<!--more-->

Conform conveţiei populare eu sunt supra-ponderal deoarece se aplică
principiul întâi al termodinamicii, adică energia poate fi transferată
şi transformată, dar nu poate fi creată sau distrusă.

Aplicată la ce cred oamenii slăbuţi care se aşează pe un pedestal şi
vorbesc de sus graşilor, asta înseamnă că mănânc prea mult, excesul de
calorii (neconsumate după efortul fizic depus) fiind depozitat în
straturile de grăsime. Cu alte cuvinte, sfatul popular este:

<blockquote class="dialog">
  <i>Mănâncă mai puţin, fă mişcare mai multă (putoare ce eşti)</i>  
  <br />
  <b>oamenii slabi</b>
</blockquote>

Ce este drept, idea în sine are meritul că este suficient de simplă şi
se pupă cu legea simplităţii (*lex parsimoniae* sau *Occam's razor*),
ce spune că cea mai simplă explicaţie a unui fenomen este cea mai
plauzibilă până când apar dovezi ce dovedesc a fi falsă.

Însă ceva nu miroase bine aici. Cuplat cu tendinţa oamenilor de a
prelua reţete din gură-n gură de ajungi să te dai de ceasul morţii cu
supe de varză ce garantat te slăbesc 30 Kg în câteva zile şi deşi nu
funcţionează, oamenii tot le recomandă mai departe (*da, da, ţine-o
p'asta că a funcţionat la mine, deşi sunt cât o vacă iar*).

Nu mă înţelegeţi greşit, genul ăsta de dietă funcţionează, însă doar
teoretic. În practică se întâmplă următoarele:

- limitând grăsimile (produsele cu grăsimi având multe calorii) te
  simţi înfometat mai tot timpul deoarece glucidele se digeră extrem
  de rapid, faţă de grăsimi care se digeră lent
- simţind foame, ai toate şansele să „calci strâmb” din când în când
- simţind foame, nu ai cum să rămâi motivat pe termen lung
- consumând mai puţine calorii, corpul se adaptează treptat, ajungând
  să consume mai puţină energie, din cauza asta orice cură stagnează  
- ca efect secundar, ajungi să suferi de letargie (având mai puţină
  energie de consumat) şi evident ajungi să faci mai puţină mişcare şi
  chiar şi episoade de depresie
  
Deasemenea:

- există oameni care mănâncă foarte mult fără să se îngraşe
- există oameni ce mănâncă foarte puţin şi tot supra-ponderali rămân
- obezitatea este o problemă de maxim 50-60 de ani în SUA şi de vreo
  10 ani la noi  
- în toată povestea asta mi se pare că se încurcă efectul cu cauza /
  simptomele cu boala ... poate că graşii mănâncă mai mult şi fac mai
  puţin exerciţiu fizic pentru că *sunt* graşi (duh!)
  
Nu, nu, eu trebuie să aflu motivul pentru care m-am îngrăşat. Aşa că
înarmat cu răbdare, am început să citesc literatură de specialitate să
caut o soluţie rezonabilă. 

## Cum ne-a dezamăgit medicina pe toţi

Momentan nu există nici un consens. Majoritatea studiilor ar face
orice statistician să râdă în hohote şi momentan avem doar o vagă idee
despre ce se întâmplă. 

Şi problema cea mai mare este că deşi teoria consumului redus de
calorii are hibe serioase, există multă inerţie, medici care şi-ar
pierde credibilitatea şi o întreagă industrie ce îmbie credulii cu
produse cu puţine calorii, aparate de exerciţiu fără efort, reţete de
slăbire minune, pastile magice ce provoacă hipertensiune arteriala,
inele pentru esofag şi baloane pentru stomac ce-ţi provoacă ulcere şi
nutriţionişti supra-plătiţi ca să-ţi relateze succesul dietei de la
Auschwitz.

Ce am învăţat despre colesterol şi consumul de grăsimi:

- nu există corelaţie între nivelul colesterolului crescut şi bolile
  de inimă, toate studiile fiind făcute în mod eronat şi existând
  studii cu rezultate contrare  
- din contră, există o corelaţie destul de bună între un nivel al
  colesterolului scăzut şi bolile de inimă
- bolile de inimă au devenit o „epidemie” imediat după ce a fost
  inventat electrocardiograful şi deşi a fost pusă pe seama consumului
  crescut de grăsimi, poate că s-a întâmplat datorită diagnosticelor
  corecte
- chiar şi teoria mai recentă cu colesterol bun versus rău are hibe
  serioase care sunt ignorate (şi se cam încurcă iar cauza cu efectul)

Vizavi de obezitate, există 2 cauze discutate:

1. probleme la nivelul creierului / receptorilor, ce-ţi dau senzaţia
   perpetuă de nesătul ce te împinge să mănânci mai mult, teorie
   promovată de cei ce promovează şi dietele cu puţine calorii 
2. un metabolism defect, datorită mediului în care trăim sau dietei
   noastre zilnice
   
Pentru a transforma mâncarea în grăsime, pentru a o muta şi a o arde,
este nevoie de duzine de enzime şi de procese influenţate de o
varietate de hormoni. De exemplu hormonii sexuali determină unde este
stocată grăsimea, fapt evidenţiat prin distribuţia diferită a grăsimii
dintre bărbaţi şi femei. Hormonii tiroidieni, adrenalina şi hormonul
de creştere (printre alţii) accelerează eliberarea acizilor graşi din
depozitele de grăsime. Procesul invers, adică încorporarea grăsimilor
în depozite şi conversia altor mâncăruri în grăsimi, este dominat de
insulină, mai mult decât orice alt hormon.

Este uşor de văzut (şi există studii în sensul ăsta) că undeva pe drum
procesul de depozitare şi/sau consum a depozitelor de grăsime poate fi
defect. Iar dacă ai pune un inginer să rezolve problema, ar fi
investigat în primul rând procesul de stocare/ardere a grăsimilor, în
loc să se gândească la o poftă crescută de mâncare.

De exemplu Diabeticii de Tip 2 au rezistenţă mare la insulină, ceea ce
se traduce printr-o creştere a nivelului glucozei în sânge
(hiperglicemie) ...  principalele simptome ale diabeticilor de tip 2
sunt *obezitatea* şi *foamea constantă*. Diabeticii de Tip 1 în schimb
au o deficienţă de insulină, ceea ce provoacă hipoglicemie şi scăderea
drastică în greutate (au nevoie de injecţii cu insulină pentru a se
asimila mâncarea).

Cu alte cuvinte, multe persoane supra-ponderale sunt în pericol de
diabet (dar nu neapărat).

## OK, deci ce fac?

Cea mai plauzibilă ipoteză la momentul actual este că ne-am stricat
metabolismul datorită invaziei de produse ce conţin carbohidraţi
rafinaţi, sau având indice glicemic super mare (ce provoacă secreţie
în exces de insulină), alimentaţia noastră zilnică incluzând:

* pâine albă (cunoscută ca şi *pâine turcească* în 1990), ironic
  deoarece este alimentul de bază în dietele cu calorii
* orez alb
* zahar alb de masă sau miere
* dulciuri
* sucurile îndulcite cu sirop de porumb, substanţă ce ar trebui
  declarată a fi toxină
* cereale
* cartofi prăjiţi, piure
* multe alte produse ce conţin amidon
* paste
* pizza
* bere

OK, deci ca prim pas ... toate alimentele astea sunt pentru mine
interzise.  Ce să fac, baba suferă la frumuseţe şi anii de mâncat
fast-food şi băut Cola îşi arată semnele.

Apropo, azi după 3 zile de dietă am cu 2 Kg mai puţin. Asta pentru că
renunţând la o cantitate apreciabilă de carbohidraţi (glucide), la
început elimini multă apă. Deci am momentan 89 Kg.

O sa revin cu detalii despre cum merge.
