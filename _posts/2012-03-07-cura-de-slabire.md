---
title: "Cura de slăbire, sau cum să turbezi"
tags: 
- Dietă
false_info: true
---

La o cură sănătoasă trebuie să slăbeşti în medie cam 1 Kg pe săptămână
cu mici variaţii (maxim 1.5 Kg în săptămânile bune). Mai mult de atât
şi cura nu este sănătoasă. Mai puţin de atât şi nu este o cură
eficientă. Asta înseamnă că dacă vrei să slăbeşti de exemplu 20 Kg şi
să o faci fără probleme ulterioare de sănătate, ar trebui să ajungi la
greutatea ideală în aproximativ 4 luni şi jumătate. Turbezi efectiv.

<!-- more -->

Deci 4 luni şi jumătate în care corpul efectiv urlă de foame sau de
diverse pofte nesatisfăcute. Şi dacă ai 25 Kg de dat jos, mai urli
încă o lună şi ceva în plus. Şi tot aşa. Psihic este greu şi pe la
jumătatea drumului ajungi să crezi că nu se mai termină. 

Te uiţi în oglindă şi mare diferenţă nu observi.

Problema este că imaginile captate de ochiul uman sunt interpretate de
creier, fiind transformate *contrazicând astfel măsurătorile fizice
reale (realitatea obiectivă)*. Practic, prin reinterpretare, creierul
transformă imaginea în ceva familiar. Este şi motivul pentru care nu
ai observat kilogramele în plus depuse de-a lungul timpului, iar acum
se întâmplă la fel, doar că în sens invers.

Ca un mic exerciţiu, uită-te în oglindă şi răspunde la întrebarea
... este dimensiunea capului din reflexie aceeaşi cu dimensiunea reală
a capului tău? Poţi măsura folosindu-ţi palmele, şi vei observa o
diferenţă mare între ceea ce percepi şi realitate. 

Se întâmplă acelaşi lucru şi când te uiţi la alţi oameni. Dacă ai un
coleg de servici care este la cură, nu observi cât de mult a slăbit
pentru că-l vezi în fiecare zi. Nu se întâmplă acelaşi lucru dacă vezi
o cunoştinţă după mai mult timp.

Însă cântarul nu minte. Şi nici pozele mai vechi. Şi nici hainele
vechi care dintr-o dată sunt largi. Motiv pentru care prefer să nu-mi
schimb momentan hainele. Blugii largi de pe mine care odată îmi
stăteau mulaţi îmi amintesc că efortul depus nu a fost în zadar.

Şi totuşi, de ce este greu?

Pentru că oamenii sunt creaturi ce preferă recompensele imediate, faţă
de recompensele ce vin în timp, după mult efort depus. O pizza bună şi
o bere acum par mai satisfăcătoare decât un corp slab după 4 luni de
zile.

O altă problemă ar fi diversele evenimentele. Diversele sărbători, gen
Dragobetele, Paştele, Crăciunul, Floriile, 1 Mai, zilele onomastice şi
de nume, vizitele la prieteni sau familie, toate sunt pline de mâncare.

Românii sunt un popor foarte ciudat. La fiecare sărbătoare noi
sărbătorim mâncând ca porcii. Spitalele sunt pline după fiecare
sărbătoare mare. Super-marketurile şi alimentările sunt asaltate de
oameni, trebuie să stai la coadă ca să iei carne sau pâine. Zici că
vine sfârşitul lumii!

Iar dacă eşti în vizită şi refuzi să mănânci ceva, apare inevitabil
replica ... *„eh, Paştele este doar o singură dată pe an, faci acum o
excepţie”*.

În general în astfel de situaţii, este bine să urmezi aceste 2
reguli:

1. este OK să ai excepţii, atâta timp cât nu exagerezi ... te opreşti
   fix când te-ai săturat, nu mai târziu, iar a doua zi deja este prea
   mult să-ţi mai încalci odată regulile
2. nu asculta niciodată sfatul oamenilor care încă sunt graşi, sau
   care au fost slabi toată viaţa ... nu prea ştiu despre ce vorbesc

Şi când ţi-e greu, trebuie să-ţi aminteşti de ce ai vrut să slăbeşti ...

* pentru că nu-ţi mai plăcea să te uiţi în oglindă ca să nu te deprimi
  şi treptat ai început să-ţi urăşti corpul şi să-ţi pierzi iubirea de
  sine
* pentru că nu-ţi mai găseai uşor haine umplându-te de nervi când
  cereai un număr mai mare iar vânzătoarea dădea din umeri, mai ales
  că majoritatea hainelor din comerţ au fost făcute pentru adolescenţi
  anorexici (probabil pentru că vin din China)
* pentru că oamenii supraponderali sunt predispuşi la boli de inimă şi
  la diabet, iar dacă te uiţi prin parc prea mulţi oameni bătrâni şi
  graşi nu vezi, fie pentru că s-au curăţat de vreo boală cronică, fie
  pentru că nu mai pot ieşi din casă
* pentru că oricât ar fi de bună mâncarea şi băutura, există lucruri
  mult mai bune la care renunţi odată ce eşti supraponderal (aş spune
  aici că mănânci ca să trăieşti, şi nu invers, dar nu cred că o să-mi
  displacă vreodată mâncarea aşa că n-are nici un rost s-o spun)
  
Băieţelul meu, Cristian, mă inspiră. Nu-i pasă când cade sau se
loveşte, atâta timp cât nu-l doare prea tare. Se ridică şi continuă să
se joace, să alerge, să râdă, fără să fie descurajat. În dormitor mi-a
înfundat polistirenul dintr-un perete când s-a dat cu capul. Nu prea
i-a păsat. Pentru el obstacolele sunt amuzante.

Ultimul lucru ce vrei să-l faci este să renunţi.
