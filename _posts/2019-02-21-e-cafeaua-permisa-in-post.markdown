---
layout: post
title:  "Este cafeaua permisă în post?"
date:   2019-02-21
categories: Dietă
tags: ["Fasting"]
description: "Alimentele și băuturile pot întrerupe postul și beneficiile sale metabolice. O mare nedumerire vizavi de a ține post (intermitent, alternativ, extins) ar fi: <i>Este cafeaua permisă în post sau nu?</i>"
image: /assets/media/2019/coffee.jpg
image_caption: "Autor: <a href='https://flic.kr/p/k2WYEw'>tsaiproject</a>"
---

<p class="intro"><span class="dropcap">A</span>limentele și băuturile pot întrerupe postul și beneficiile sale metabolice. O mare nedumerire vizavi de a ține post (intermitent, alternativ, extins) ar fi:
</p>

<p class="intro"><i>Este cafeaua permisă în post sau nu?</i></p>

Motivul pentru care întrebarea apare frecvent este că postul negru se ține în mod tradițional doar cu apă. Însă mulți dintre noi cei ce ținem post intermitent nu ne putem lipsi de doza de cafeină de dimineață și există indicii că atât ceaiul negru, verde, cât și cafeaua chiar ajută în timpul postului.

E bine să nu ne luăm după mituri și să enunțăm ce ne-ar interesa din punct de vedere medical. Aș zice că următoarele:

- [Calorii și macro-nutrienți](#calorii-și-macro-nutrienți)
- [Cetoza alimentară](#cetoza-alimentară)
- [Arderea de grăsimi](#arderea-de-grăsimi)
- [Stimularea secreției de insulină și sensibilitatea la insulină](#stimularea-secreției-de-insulină-și-sensibilitatea-la-insulină)
- [Autofagia](#autofagia)
- [Proteina kinază activată de adenozin monofosfat (AMPK)](#proteina-kinază-activată-de-adenozin-monofosfat-ampk)

TL;DR — **răspunsul este DA**, este permisă pentru majoritatea, atâta timp cât vorbim de cafea neagră (fără îndulcitori, fără arome), dar să le luăm pe rând.

### Calorii și macro-nutrienți

Din punct de vedere al caloriilor un shot de expresso (30 grame) ar avea 2.7 kcal, 0.1 grame grăsimi și 0.5 grame de carbohidrați.

Ca și cantitate este insemnificativ, dar trebuie să ne uităm și la ceilalți factori.

### Cetoza alimentară

Postul este o metodă rapidă și sigură de activare a cetozei alimentare.

Cetoza este acumularea compușilor de cetonă din sânge, produși de ficat, rezultați în urma metabolizării incomplete a grăsimilor, putând fi folosiți ca și sursă parțială de energie pentru organele principale și pentru creier atunci când rezervele de glicogen (glucoză) se termină.

Cetoza apare ca și reacție de supraviețuire a organismului pe timp de foamete și este un semn că organismul își mobilizează energia din propriile rezerve de grăsime. Desigur că nu avem nevoie de cetoză pentru arderea grăsimilor (lipoliză), dar putem spune că cetoza este un semn că grăsimile din țesutul adipos sunt arse eficient (atenție aici la sensul implicației).

Cafeaua se pare că **ajută procesul de cetoză**:

- [Caffeine intake increases plasma ketones: an acute metabolic study in humans.](https://www.ncbi.nlm.nih.gov/pubmed/28177691)

Studiul ăsta nu mi se pare super concludent, dar e OK pentru a trage o concluzie de moment, atâta timp cât nu există indicii contrare.

### Arderea de grăsimi

Am găsit următoarele lucrări ce sugerează că cafeina stimulează arderea de grăsimi și stimulează metabolismul, și posibil că nu sunt singurele:

- [Effect of caffeine on the body fat and lipid metabolism of rats fed on a high-fat diet.](https://www.ncbi.nlm.nih.gov/pubmed/16306706)
- [Effect of caffeine on the metabolic responses of lipolysis and activated sweat gland density in human during physical activity](https://link.springer.com/article/10.1007/s10068-010-0151-6)
- [Caffeine: a double-blind, placebo-controlled study of its thermogenic, metabolic, and cardiovascular effects in healthy volunteers.](https://www.ncbi.nlm.nih.gov/pubmed/2333832)
- [Metabolic effects of physiological levels of caffeine in myotubes](https://link.springer.com/article/10.1007%2Fs13105-017-0601-1)
- [Caffeine intake is related to successful weight loss maintenance.](https://www.ncbi.nlm.nih.gov/pubmed/26554757)

În tot ce am găsit există consens că cafeina ajută la arderea grăsimilor, scăderea în greutate și menținerea greutății ideale.

### Stimularea secreției de insulină și sensibilitatea la insulină

Insulina este un hormon ce transmite organismului să folosească sau să înmagazineze glucoza din sânge. Insulina previne deasemenea lipoliza, procesul prin care corpul își mobilizează energia din propriile grăsimi, deoarece atâta timp cât există glucoză în sânge, este folosită cu prioritate pentru energie.

Am găsit:

- [Effects of caffeine on glucose tolerance: a placebo-controlled study.](https://www.ncbi.nlm.nih.gov/m/pubmed/9846599/) — studiu ce testează răspunsul organismului la un test standard pentru toleranță la glucoză, în prezența cafelei versus placebo, și se pare că nu are nici un efect
- [Coffee to reduce risk of type 2 diabetes?: a systematic review.](https://www.ncbi.nlm.nih.gov/pubmed/22497654) — recenzie pentru 13 studii făcute pe o perioadă de 10 ani; în general recenziile sunt de încredere
- [Effects of 16-Week Consumption of Caffeinated and Decaffeinated Instant Coffee on Glucose Metabolism in a Randomized Controlled Trial](https://www.ncbi.nlm.nih.gov/pmc/articles/PMC3502017/) — studiu clinic randomizat, pe 16 săptămâni
- [A cross-over study of the acute effects of espresso coffee on glucose tolerance and insulin sensitivity in people with type 2 diabetes mellitus.](https://www.ncbi.nlm.nih.gov/pubmed/22459614)
- [Coffee, glucose homeostasis, and insulin resistance: physiological mechanisms and mediators.](Coffee, glucose homeostasis, and insulin resistance: physiological mechanisms and mediators.)

Consensul pe care-l observ este că cafeaua nu stimulează secreția de insulină și că ajută diabeticii, reducând pe termen lung sensibilitatea la insulină. Nu toate sunt roz, pentru consumul acut, adică pe termen scurt, cafeaua aparent reduce sensibilitatea la insulină:

- [Acute caffeine ingestion reduces insulin sensitivity in healthy subjects: a systematic review and meta-analysis.](https://www.ncbi.nlm.nih.gov/pubmed/28031026)

Per total răspunsul este destul de clar — cafeina și cafeaua ajută la îmbunătățirea sensibilității la insulină, toleranța la glucoză și reduce riscul de diabet de tip 2.

### Autofagia

Autofagia este un proces la nivel celular de descompunere a celulelor defecte. Este un mecanism esențial al corpului în vindecare, în lupta împotriva infecțiilor și chiar și împotriva cancerului. Autofagia se întâmplă zilnic, dar doar în timpul postului, cum ar fi noaptea când dormim, făcând parte din ritmul cicardian al corpului. Pentru descoperirea autofagiei, Yoshinori Ohsumi a câștigat premiul Nobel pentru Medicină în 2016.

Postul stimulează autofagia. Dar întrerupe cafeaua autofagia sau nu? Următoarele lucrări sugerează că cafeina promovează de fapt autofagia:

- [Coffee induces autophagy in vivo](https://www.ncbi.nlm.nih.gov/pmc/articles/PMC4111762/)
- [Caffeine promotes autophagy in skeletal muscle cells by increasing the calcium-dependent activation of AMP-activated protein kinase.](https://www.ncbi.nlm.nih.gov/pubmed/25268764)
- [Caffeine induces apoptosis by enhancement of autophagy via PI3K/Akt/mTOR/p70S6K inhibition.](https://www.ncbi.nlm.nih.gov/pubmed/21081844)

NOTĂ: sfatul unor doctori precum Dr. Jason Fung sau Dr Rhonda Patrick este de prudență. Dacă ești interesat de autofagie, mai ales în timpul postului intermitent, atunci sfatul este să nu bei cafea. Însă motivul este că datele ce le avem nu sunt concludente și unii oameni chiar au nevoie de acest beneficiu al postului.

Însă aceiași oameni sunt pro cafea în timpul postului, pentru scăderea în greutate și sănătate la modul general.

### Proteina kinază activată de adenozin monofosfat (AMPK)

AMPK e o enzime ce inhibă stocarea de grăsime și ce promovează arderea de grăsime. Printre efecte ar fi că activează autofagia și promovează biogeneza mitocondriilor. Un beneficiu la postului ar fi că ar cauza activarea acestei enzimi, dar nu doar postul, ci și exercițiul fizic, sau restricția calorică.

Am găsit următoarele:

- [Caffeine enhances endothelial repair by an AMPK-dependent mechanism.](https://www.ncbi.nlm.nih.gov/pubmed/18757291)
- [Chlorogenic acid stimulates glucose transport in skeletal muscle via AMPK activation: a contributor to the beneficial effects of coffee on diabetes.](https://www.ncbi.nlm.nih.gov/pubmed/22412912)

Astfel cafeaua nu pare să aibă un efect negativ asupra acestei enzimi.

## Concluzie

Din fericire cafeaua neagră nu pare să întrerupă postul în vreun fel semnificativ, din contră, pare să vină cu beneficii. Și unii dintre noi au nevoie de doza de dimineață 🙂

Aș include aici și ceaiul negru sau verde. Ceaiul verde în particular am citit că are și alte beneficii pe lângă cofeină.

ATENȚIE: consensul însă nu este unanim vizavi de autofagie, deși există indicații că cafeina ajută, vezi notițe.

## Alătură-te, hai pe grup

Avem un grup de Facebook al cărui subiect este postul, ca și intervenție dietetică. E mai ușor în grup:

- [facebook.com/groups/FastingRomania/](https://www.facebook.com/groups/FastingRomania/){:target="_blank"}


Deasemenea [abonează-te la acest blog](/abonament/) 😉
